# Angular Developer Italiani (ADI)

ADI è un gruppo che si basa sul rispetto delle competenze e della persona altrui.
Il gruppo è nato con lo scopo di radunare i migliori sviluppatori Angular italiani sotto un'unica ala in modo tale da scambiarsi idee ed opinioni nel rispetto reciproco al limite delle possibilità gratuite. Laddove sia necessario proporre soluzioni a pagamento, è obbligatorio fornire tutti i dettagli nel modo più chiaro possibile.

Come tutte le comunità anche ADI ha un set di regole che vanno rispettate, la violazione di una o più regole può comportare un ban temporaneo o permanente dal gruppo stesso.

> NOTA: Questo regolamento è stato stilato dagli admin della community [Web Developer Italiani](https://www.facebook.com/groups/webdeveloperitaliani/) che ringrazio per avermi dato il consenso di utilizzarlo nella community [Angular Developer Italiani](https://www.facebook.com/groups/angularjs.developer.italiani/)

## No diffamazione

Le minacce o insulti alla persona sono strettamente vietati, non tolleriamo nessun tipo di incitamento alla violenza, discriminazione di razza, genere sessuale o preferenze personali. Inserire all'interno delle discussioni informazioni sensibili su altre persone al fine di danneggiarle comporta la rimozione di tali informazioni e la sospensione instantanea dal gruppo.

    Ricordati che tu puoi non essere d'accordo con qualcuno ma questo non ti da il diritto di insultarlo,
    minacciarlo o disturbarlo in qualsiasi modo

## No spam

Angular Developer Italiani approva e condivide pienamente tutti i termini e condizioni di utilizzo di Facebook, in particolare si ricorda che:

- È vietato pubblicare materiale illegale come software pirata e licenze condivise
- È vietato il brigantaggio o le azioni contro altri gruppi simili o uguali a WDI
- È vietato qualsiasi tipo ti promozione a fine della truffa o click baiting
- È vietato postare materiale pornografico di qualsiasi genere

## Screenshot anonimizzati

Screenshot di altri gruppi su Facebook, di commenti su GitHub, Reddit o qualsiasi altra piattaforma esterna a ADI dovranno essere pubblicati con il minor numero di indizi che riconducano alle persone coinvolte. Per poter pubblicare uno screenshot esso dovrà essere il più anonimo possibile, con le censure necessarie a nomi, foto di riferimento e contatti.

## No referral link

I link esterni a progetti di terze parti e/o progetti personali a fine promozionale devono essere privi di pubblicità ingannevole e SENZA referral link di qualsiasi genere.
Per poter pubblicare un link esterno con incluso un referral dovrete prima chiedere l'autorizzazione ai moderatori.

## Hashtag in ogni post

Ogni post deve iniziare con un hashtag. L'hashtag va messo tra parentesi quadre `[#esempio]` e deve essere pertinente alla discussione che si vuole creare. ADI utilizza gli hashtag per indicizzare e catalogare i vari post in modo tale da creare un archivio ordinato e coerente.

Alcuni esempi di hashtag corretti:

- [#rxjs #Observable]
- [#evento #roma #free]
- [#Lavoro #Milano]

Alcuni esempi di Hashtags non idonei:

- #aiuto
- #nonsiconnettealdb
- [angular]

I post che non avranno gli hashtag correttamente inseriti verranno prima mutati e poi, a discrezione dei moderatori, cancellati.

## No off-topic e non costruttivi

I seguenti contenuti possono essere rimossi a discrezione dei moderatori:

- Contenuti non rilevanti, non originali e senza sforzo nel creare una discussione costruttiva
- Contenuti palesemente falsi, che violano la Regola #4 oppure duplicati
- Gif, Meme o Reactions che non sono per niente rilevanti
- Contenuti allo scopo di creare litigio o troll
- Contenuti Off-Topic, anche se con hashtag

## No discriminazione

La vostra età, nazionalità, razza, preferenza sessuale o spirituale o stato economico non hanno rilevanza all'interno di ADI. Tutti sono i benvenuti nel gruppo, l'unico requisito richiesto per poter rimanere è saper comprendere, leggere e scrivere in lingua italiana.

## Suggerimenti per chiedere aiuto

Se stai cercando consulenza ricordati di seguire le seguenti linee guida per una discussione perfetta:

- Inizia utilizzando l'hashtag `[#consulenza]` magari seguito dal topic più rilevante come [#ionic] o [#angular2] per esempio
- Specifica se è remunerata o gratuita, nel caso di una consulenza pagata ricordati di onorare l'accordo in privato, riceverete dei feedback dagli utenti che vi aiutano
- Inserisci il tuo problema in modo chiaro, senza giri di parole
- Fornisci snippet del tuo codice sorgente tramite gist, pastebin oppure jsbin

Di seguito vi mettiamo a disposizione un template per iniziare il post nella maniera migliore:

```
[#Consulenza #{linguaggio o altro} #{Piattaforma o altro}]

Ciao a tutti.

Avrei un problema con {Versione Angular / Ionic / Altro} ..
// Continua a descrivere il tuo problema in modo chiaro e conciso
// Non pretendere di dare nulla per scontato

Ecco alcune risorse:
// Link ad una domanda correlata di stack overflow
// Link ad un gist, pastebin, codepen oppure jsbin

Grazie a tutti per le eventuali risposte.
```

Ricordati che ADI non è un luogo per risolvere i tuoi problemi scolastici, la consulenza è un dare/avere. Chi verrà sorpreso ad aggirare le linee guida oppure a sfruttare in modo esagerato la disponibilità degli utenti potrà essere sospeso dal gruppo.

## Offerte di lavoro

Se stai offrendo lavoro ricordati di seguire le seguenti linee guida per un annuncio perfetto:

**Voci obbligatorie:**

- Inizia il post con l'hashtag `[#lavoro]`
- Specifica l'azienda coinvolta
- Specifica il tuo ruolo all'interno dell'azienda o in che modo sei venuto a conoscenza di tale offerta lavorativa
- Specifica i requisiti necessari del candidato
- Specifica il tipo di contratto (o i tipi di contratto possibili)
- Specifica la retribuzione minima (RAL se contratto italiano dipendente, retribuzione oraria o giornaliera minima se riguarda liberi professionisti)

Voci consigliate:

- Specifica i benefit per il candidato
- Indica una forbice retributiva (il minimo è obbligatorio come specificato in precedenza)
- Indica se è possibile lavorare da remoto

Di seguito vi mettiamo a disposizione un template per iniziare il post nella maniera migliore:

```
[#Lavoro #{Località} #{Piattaforma o Linguaggio principale}]

Ciao a tutti.

L'Azienda {Nome Azienda} sta cercando {Numero} di {Specialità richiesta} per {Motivazione principale}
// Indica in maniera concisa una descrizione dell'azienda che ricerca tale/i profilo/i
// Aggiungi dettagli come benefit, punti chiave del progetto o contatti aziendali

Il candidato dovrà avere i seguenti requisiti:
// Elenca in modo chiaro i requisiti richiesti, sii realista

Se assunto, il candidato otterrà i seguenti benefit:
// Elenca i benefit, come buoni pasto o simili

// Per ciò che concerne lo stipendio siate chiari, indicate se è mensile o annuale e se la cifra
// indicata è netta o lorda; qualora fossero inclusi eventuali rimborsi
// (ad es.spese per i pendolari) indicate anche questi
```

## No autopromozione

L'autopromozione continua di qualsiasi servizio o prodotto nel gruppo, in modo sconsiderato e senza previa approvazione, comporterà un richiamo. Un atteggiamento recidivo comporterà il ban permanente dal gruppo.

## Conferenze

Se fai parte dello staff di una conferenza e vuoi farla conoscere su Angular Developer Italiani, sei il benvenuto!

Abbiamo tuttavia deciso di adottare alcune misure qualitative anche sotto questo punto di vista. Puoi pubblicare un post inerente la tua conferenza, a queste condizioni:

* la conferenza è gratuita;
* la conferenza non è gratuita, ma puoi mettere a disposizione degli utenti di ADI un buono sconto (in questo caso specifico, non postare subito ma scrivi prima ad uno degli amministratori);

Nota: i post inerenti una conferenza devono comunque seguire tutte le regole presenti in questo documento.
